<html style='background:#fff;padding-left:0px;margin-left:10px;'><body style='margin-left:15px;margin-top:10px;'><b style='color:#bf0000;font-size:1.2em;'>Non pensare di farla franca</b></br></br>a cura di <b>Giovanni Matera</b></br></br><div style='width:530px;text-align:justify;'><em>&ldquo;Il mondo era ubriaco e noi eravamo i baristi&rdquo;</em> ha detto un banchiere americano, riferendosi alla strana situazione economica, chiamata &ldquo;crisi&rdquo;, che sta attraversando l&rsquo;intero pianeta. Tutti, o quasi, sembriamo molto sorpresi da tale fenomeno quando, in realt&agrave;, sapevamo benissimo che, alla fine, questo sistema sarebbe saltato. Molti, per&ograve;, pensavano di farla franca. Ma non &egrave; possibile! Adesso occorre FARE qualcosa, per cambiare le cose. <br />
Oggi proveremo a capire come si pu&ograve; fare. Ad esempio: come si pu&ograve; avere successo nel lavoro e nella vita. Intanto, cominciamo a osservare ed anche a chiedere alle persone di successo.<br />
Un personaggio a noi tutti noto, Gianni Agnelli, in un&rsquo;intervista, disse: <em>&ldquo;A ognuno di noi &egrave; data una possibilit&agrave;: prima o poi ci passa davanti un cavallo bianco. C&rsquo;&egrave; chi vi sale sopra e chi no. Per chi vi rinuncia, i motivi possono essere tanti: la pigrizia, la distrazione, o semplicemente il non credere. Una cosa &egrave; certa, quelle persone potrebbero non avere un&rsquo;altra possibilit&agrave; e, di conseguenza, pagare un alto prezzo alla vita o al mercato&rdquo;.</em> La morale di questa intervista non &egrave; altro che una questione di atteggiamento: salire sul quel cavallo, significa FARE = cambiare; non salire, invece, equivale a spegnersi = estinguersi.<br />
Sono in tanti purtroppo coloro che, pur sapendo di dover fare delle cose, non le fanno, <strong>pensando di farla franca. </strong>Bene, adesso, proviamo a vedere alcuni atteggiamenti negativi che fatalmente non ci portano da nessuna parte; anzi, ci conducono inevitabilmente verso il fallimento nel lavoro e nella vita.<br />
<br />
-	Quello che vado ripetendo ormai da tempo, in ogni seminario cui partecipo, &egrave; che non basta costruire un bel capannone con dentro moderni macchinari, uomini e prodotti giusti, per conseguire risultati soddisfacenti, ci vogliono soprattutto imprenditori preparati. Non &egrave; una mia invenzione, ma &egrave; ci&ograve; che oggi il mercato esige.<br />
<br />
-	Come si pu&ograve; pensare di farla franca, nel lavoro e nella vita, se tra i nostri impegni prioritari non prevediamo un programma di miglioramento su noi stessi? E come pensiamo di migliorarci, se la principale fonte d&rsquo;informazione, per molti, continua a essere un giornale sportivo?<br />
<br />
-	Un imprenditore si lamenta che molti dei suoi dipendenti non vedono che arrivi l&rsquo;ora di smontare, per poi correre nei propri garage a eseguire lavoretti in proprio, invece di dedicare tempo a se stessi e alle proprie famiglie. In questo caso, chi sta adottando un atteggiamento sbagliato, i dipendenti o l&rsquo;imprenditore? Sicuramente il secondo di questi, che non &egrave; sufficientemente preparato a stimolare i propri collaboratori; e in pi&ugrave;, sta perdendo anche un bel po&rsquo; di denaro, nonostante i dipendenti non siano adeguatamente gratificati. Ognuno di loro ha bisogno di vincere in qualcosa; se non ci riesce nell&rsquo;azienda in cui lavora, prover&agrave; a vincere da un&rsquo;altra parte.<br />
<br />
-<strong>	&ldquo;Il mondo &egrave; cambiato, ora dobbiamo cambiare pure noi&rdquo;. </strong>Oggi l&rsquo;importante non &egrave; andare forte, ma andare nella direzione giusta. Bisogna abbandonare vecchie sicurezze, come l&rsquo;idea &ldquo;virus&rdquo; che ci suggerisce: &ldquo;Posso comunque farla franca, pur avendo qualche carenza&rdquo;. Questo &egrave; un atteggiamento decisamente sbagliato, che presto chieder&agrave; un conto molto salato.<br />
<br />
-	<strong>&ldquo;Dal mercato massa, a una massa di mercato&rdquo;. </strong>Oggi conta sempre pi&ugrave; la qualit&agrave; della quantit&agrave;; quindi i volumi sono superati, ed &egrave; importante, in questa nuova era, adeguarsi alle esigenze del mercato, ponendosi qualche domanda: &ldquo;Qual &egrave; la mia strategia?&rdquo;. Per strategia non s&rsquo;intenda una furbizia imprenditoriale, ma il risultato di una seria &ldquo;mission&rdquo; aziendale basata su profondi concetti relazionali che pongano al centro di tutto un valore assoluto: <strong>il Cliente.</strong><br />
<br />
-	Se, in azienda o nella vita quotidiana, stai facendo le stesse cose di un anno fa, sappi, amico mio, che c&rsquo;&egrave; qualcosa che non va; se non stai facendo niente che ti emozioni o affrontando decisioni impegnative, devi sapere che ci&ograve; potrebbe portarti a far parte della categoria delle persone che si sono &ldquo;sedute&rdquo;. <br />
L&rsquo;augurio che faccio a voi tutti, e a me stesso, &egrave; di uscire dalla &ldquo;zona di confort&rdquo; e cominciare a FARE qualcosa d&rsquo;importante, per noi stessi e per gli altri, con un&rsquo;accorata raccomandazione: Non permettete a nessuno di dirvi che non potete farcela!  <br /></div></br></br><input id='stampa' type='button' value='stampa' style='text-align:center' onclick='window.print();' /></body></html>